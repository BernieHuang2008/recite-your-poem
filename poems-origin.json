{"《观沧海》": "东汉·曹操\n东临碣石，以观沧海。\n水何澹澹，山岛竦峙。\n树木丛生，百草丰茂。\n秋风萧瑟，洪波涌起。\n日月之行，若出其中；\n星汉灿烂，若出其里。\n幸甚至哉，歌以咏志。\n",
    "《闻王昌龄左迁龙标遥有此寄》": "唐·李白\n杨花落尽子规啼，闻道龙标过五溪。\n我寄愁心与明月，随风直到夜郎西。\n",
    "《次北固山下》": "唐·王湾\n客路青山外，行舟绿水前。\n潮平两岸阔，风正一帆悬。\n海日生残夜，江春入旧年。\n乡书何处达？归雁洛阳边。\n",
    "《天净沙·秋思》": "元·马致远\n枯藤老树昏鸦，小桥流水人家，古道西风瘦马。夕阳西下，断肠人在天涯。\n",
    "《论语》十二章": "子曰：“学而时习之，不亦说乎？有朋自远方来，不亦乐乎？人不知而不愠，不亦君子乎？”《学而》\n曾子曰：“吾日三省吾身：为人谋而不忠乎？与朋友交而不信乎？传不习乎？”《学而》\n子曰：“吾十有五而志于学，三十而立，四十而不惑，五十而知天命，六十而耳顺，七十而从心所欲，不逾矩。”《为政》\n子曰：“温故而知新，可以为师矣。”《为政》\n子曰：“学而不思则罔，思而不学则殆。”《为政》\n子曰：“贤哉，回也！一箪食，一瓢饮，在陋巷，人不堪其忧，回也不改其乐。贤哉，回也！”《雍也》\n子曰：“知之者不如好之者，好之者不如乐之者。”《雍也》\n子曰：“饭疏食，饮水，曲肱而枕之，乐亦在其中矣。不义而富且贵，于我如浮云。”《述而》\n子曰：“三人行，必有我师焉。择其善者而从之，其不善者而改之。”《述而》\n子在川上曰：“逝者如斯夫，不舍昼夜。”《子罕》\n子曰：“三军可夺帅也，匹夫不可夺志也。”《子罕》\n子夏曰：“博学而笃志，切问而近思，仁在其中矣。”《子张》\n",
    "峨眉山月歌": "唐 李白\n峨眉山月半轮秋，影入平羌江水流。\n夜发清溪向三峡，思君不见下渝州。\n",
    "江南逢李龟年": "杜甫\n岐王宅里寻常见，崔九堂前几度闻。\n正是江南好风景，落花时节又逢君。\n",
    "行军九日思长安故园": "岑参\n强欲登高去，无人送酒来。\n遥怜故园菊，应傍战场开。\n",
    "夜上受降城闻笛": "李益\n回乐烽前沙似雪，受降城外月如霜。\n不知何处吹芦管，一夜征人尽望乡。\n",
    "秋词（其一)": "唐·刘禹锡\n自古逢秋悲寂寥，我言秋日胜春朝。\n晴空一鹤排云上，便引诗情到碧霄。\n",
    "夜雨寄北": "唐·李商隐\n君问归期未有期，巴山夜雨涨秋池。\n何当共剪西窗烛，却话巴山夜雨时。\n",
    "十一月四日风雨大作（其二）": "宋·陆游\n僵卧孤村不自哀，尚思为国戍轮台。\n夜阑卧听风吹雨，铁马冰河入梦来。\n",
    "潼关": "清·谭嗣同\n终古高云簇此城，秋风吹散马蹄声。\n河流大野犹嫌束，山入潼关不解平。\n",
    "木兰诗": "选自《乐府诗集》\n唧唧复唧唧，木兰当户织。不闻机杼声，唯闻女叹息。\n问女何所思，问女何所忆。女亦无所思，女亦无所忆。昨夜见军帖，可汗大点兵，军书十二卷，卷卷有爷名。阿爷无大儿，木兰无长兄，愿为市鞍马，从此替爷征。\n东市买骏马，西市买鞍鞯，南市买辔头，北市买长鞭。旦辞爷娘去，暮宿黄河边，不闻爷娘唤女声，但闻黄河流水鸣溅溅。旦辞黄河去，暮至黑山头，不闻爷娘唤女声，但闻燕山胡骑鸣啾啾。\n万里赴戎机，关山度若飞。朔气传金柝，寒光照铁衣。将军百战死，壮士十年归。\n归来见天子，天子坐明堂。策勋十二转，赏赐百千强。可汗问所欲，木兰不用尚书郎，愿驰千里足，送儿还故乡。\n爷娘闻女来，出郭相扶将；阿姊闻妹来，当户理红妆；小弟闻姊来，磨刀霍霍向猪羊。开我东阁门，坐我西阁床，脱我战时袍，著我旧时裳。当窗理云鬓，对镜帖花黄。出门看火伴，火伴皆惊忙：同行十二年，不知木兰是女郎。\n雄兔脚扑朔，雌兔眼迷离；双兔傍地走，安能辨我是雄雌？\n",
    "竹里馆": "唐·王维\n独坐幽篁里，弹琴复长啸。\n深林人不知，明月来相照。\n",
    "春夜洛城闻笛": "唐·李白\n谁家玉笛暗飞声，散入春风满洛城。\n此夜曲中闻折柳，何人不起故园情。\n",
    "逢入京使": "唐·岑参\n故园东望路漫漫，双袖龙钟泪不干。\n马上相逢无纸笔，凭君传语报平安。\n",
    "晚春": "唐·韩愈\n草树知春不久归，百般红紫斗芳菲。\n杨花榆荚无才思，惟解漫天作雪飞。\n",
    "登幽州台歌": "唐·陈子昂\n前不见古人，后不见来者。\n念天地之悠悠，独怆然而涕下。\n",
    "望岳": "唐·杜甫\n岱宗夫如何？齐鲁青未了。\n造化钟神秀，阴阳割昏晓。\n荡胸生曾云，决眦入归鸟。\n会当凌绝顶，一览众山小。\n",
    "登飞来峰": "宋·王安石\n飞来山上千寻塔，闻说鸡鸣见日升。\n不畏浮云遮望眼，只缘身在最高层。\n",
    "游山西村": "宋·陆游\n莫笑农家腊酒浑，丰年留客足鸡豚。\n山重水复疑无路，柳暗花明又一村。\n箫鼓追随春社近，衣冠简朴古风存。\n从今若许闲乘月，拄杖无时夜叩门。\n",
    "己亥杂诗（其五）": "清·龚自珍\n浩荡离愁白日斜，吟鞭东指即天涯。\n落红不是无情物，化作春泥更护花。\n",
    "泊秦淮": "唐·杜牧\n烟笼寒水月笼沙，夜泊秦淮近酒家。\n商女不知亡国恨，隔江犹唱后庭花。\n",
    "贾生": "唐·李商隐\n宣室求贤访逐臣，贾生才调更无伦。\n可怜夜半虚前席，不问苍生问鬼神。\n",
    "过松源晨炊漆公店（其五）": "宋·杨万里\n莫言下岭便无难，赚得行人错喜欢。\n正入万山围子里，一山放出一山拦。\n",
    "约客": "宋·赵师秀\n黄梅时节家家雨，青草池塘处处蛙。\n有约不来过夜半，闲敲棋子落灯花。\n",
    "野望": "唐·王绩\n东皋薄暮望，徙倚欲何依。\n树树皆秋色，山山唯落晖。\n牧人驱犊返，猎马带禽归。\n相顾无相识，长歌怀采薇。\n",
    "黄鹤楼": "唐·崔颢\n昔人已乘黄鹤去，此地空余黄鹤楼。\n黄鹤一去不复返，白云千载空悠悠。\n晴川历历汉阳树，芳草萋萋鹦鹉洲。\n日暮乡关何处是？烟波江上使人愁。\n",
    "使至塞上": "唐·王维\n单车欲问边，属国过居延。\n征蓬出汉塞，归雁入胡天。\n大漠孤烟直，长河落日圆。\n萧关逢候骑，都护在燕然。\n",
    "渡荆门送别": "唐·李白\n渡远荆门外，来从楚国游。\n山随平野尽，江入大荒流。\n月下飞天镜，云生结海楼。\n仍怜故乡水，万里送行舟。\n",
    "钱塘湖春行": "唐·白居易\n孤山寺北贾亭西，水面初平云脚低。\n几处早莺争暖树，谁家新燕啄春泥。\n乱花渐欲迷人眼，浅草才能没马蹄。\n最爱湖东行不足，绿杨阴里白沙堤。\n",
    "庭中有奇树": "选自《古诗十九首》\n庭中有奇树，绿叶发华滋。\n攀条折其荣，将以遗所思。\n馨香盈怀袖，路远莫致之。\n此物何足贵？但感别经时。\n",
    "龟虽寿": "曹操\n神龟虽寿，犹有竟时；\n腾蛇乘雾，终为土灰。\n老骥伏枥，志在千里；\n烈士暮年，壮心不已。\n盈缩之期，不但在天；\n养怡之福，可得永年。\n幸甚至哉，歌以咏志。\n",
    "赠从弟（其二）": "魏·刘桢\n亭亭山上松，瑟瑟谷中风。\n风声一何盛，松枝一何劲！\n冰霜正惨凄，终岁常端正。\n岂不罹凝寒？松柏有本性。\n",
    "梁甫行": "三国·曹植\n八方各异气，千里殊风雨。\n剧哉边海民，寄身于草野。\n妻子象禽兽，行止依林阻。\n柴门何萧条，狐兔翔我宇。\n",
    "饮酒（其五）": "东晋·陶渊明\n结庐在人境，而无车马喧。\n问君何能尔？心远地自偏。\n采菊东篱下，悠然见南山。\n山气日夕佳，飞鸟相与还。\n此中有真意，欲辨已忘言。\n",
    "春望": "唐·杜甫\n国破山河在，城春草木深。\n感时花溅泪，恨别鸟惊心。\n烽火连三月，家书抵万金。\n白头搔更短，浑欲不胜簪。\n",
    "雁门太守行": "唐·李贺\n黑云压城城欲摧，甲光向日金鳞开。\n角声满天秋色里，塞上燕脂凝夜紫。\n半卷红旗临易水，霜重鼓寒声不起。\n报君黄金台上意，提携玉龙为君死。\n",
    "赤壁": "唐·杜牧\n折戟沉沙铁未销，自将磨洗认前朝。\n东风不与周郎便，铜雀春深锁二乔。\n",
    "渔家傲（天接云涛连晓雾）": "宋·李清照\n天接云涛连晓雾，星河欲转千帆舞。仿佛梦魂归帝所，闻天语，殷勤问我归何处。\n我报路长嗟日暮，学诗谩有惊人句。九万里风鹏正举。风休住，蓬舟吹取三山去！\n",
    "浣溪沙（一曲新词酒一杯）": "宋·晏殊\n一曲新词酒一杯，去年天气旧亭台。夕阳西下几时回？\n无可奈何花落去，似曾相识燕归来。小园香径独徘徊。\n",
    "采桑子（轻舟短棹西湖好）": "宋·欧阳修\n轻舟短棹西湖好，绿水逶迤，芳草长堤，隐隐笙歌处处随。\n无风水面琉璃滑，不觉船移，微动涟漪，惊起沙禽掠岸飞。\n",
    "相见欢（金陵城上西楼）": "宋·朱敦儒\n金陵城上西楼，倚清秋。万里夕阳垂地大江流。\n中原乱，簪缨散，几时收？试倩悲风吹泪过扬州。\n",
    "如梦令（常记溪亭日暮）": "李清照\n常记溪亭日暮，沉醉不知归路。兴尽晚回舟，误入藕花深处。争渡，争渡，惊起一滩鸥鹭。\n",
    "关雎": "诗经\n关关雎鸠，在河之洲。\n窈窕淑女，君子好逑。\n参差荇菜，左右流之。\n窈窕淑女，寤寐求之。\n求之不得，寤寐思服。\n悠哉悠哉，辗转反侧。\n参差荇菜，左右采之。\n窈窕淑女，琴瑟友之。\n参差荇菜，左右芼之。\n窈窕淑女，钟鼓乐之。\n",
    "蒹葭": "诗经\n蒹葭苍苍，白露为霜。\n所谓伊人，在水一方。\n溯洄从之，道阻且长。\n溯游从之，宛在水中央。\n蒹葭萋萋，白露未晞。\n所谓伊人，在水之湄。\n溯洄从之，道阻且跻。\n溯游从之，宛在水中坻。\n蒹葭采采，白露未已。\n所谓伊人，在水之涘。\n溯洄从之，道阻且右。\n溯游从之，宛在水中沚。\n",
    "式微": "诗经\n式微式微，胡不归？\n微君之故，胡为乎中露？\n式微式微，胡不归？\n微君之躬，胡为乎泥中？\n",
    "子衿": "诗经\n青青子衿，悠悠我心。\n纵我不往，子宁不嗣音？\n青青子佩，悠悠我思。\n纵我不往，子宁不来？\n挑兮达兮，在城阙兮。\n一日不见，如三月兮。\n",
    "送杜少府之任蜀州": "唐·王勃\n城阙辅三秦，风烟望五津。\n与君离别意，同是宦游人。\n海内存知己，天涯若比邻。\n无为在歧路，儿女共沾巾。\n",
    "望洞庭湖赠张丞相": "唐·孟浩然\n八月湖水平，涵虚混太清。\n气蒸云梦泽，波撼岳阳城。\n欲济无舟楫，端居耻圣明。\n坐观垂钓者，徒有羡鱼情。\n",
    "石壕吏": "杜甫\n暮投石壕村，有吏夜捉人。老翁逾墙走，老妇出门看。\n吏呼一何怒，妇啼一何苦！\n听妇前致词：三男邺城戍。一男附书至，二男新战死。存者且偷生，死者长已矣！室中更无人，惟有乳下孙。有孙母未去，出入无完裙。老妪力虽衰，请从吏夜归，急应河阳役，犹得备晨炊。\n夜久语声绝，如闻泣幽咽。天明登前途，独与老翁别。\n",
    "题破山寺后禅院": "唐·常建\n清晨入古寺，初日照高林。\n曲径通幽处，禅房花木深。\n山光悦鸟性，潭影空人心。\n万籁此都寂，但余钟磬音。\n",
    "送友人": "唐·李白\n青山横北郭，白水绕东城。\n此地一为别，孤篷万里征。\n浮云游子意，落日故人情。\n挥手自兹去，萧萧班马鸣。\n",
    "卜算子·黄州定慧院寓居作": "宋·苏轼\n缺月挂疏桐，漏断人初静。谁见幽人独往来，缥缈孤鸿影。\n惊起却回头，有恨无人省。拣尽寒枝不肯栖，寂寞沙洲冷。\n",
    "卜算子·咏梅": "宋·陆游\n驿外断桥边，寂寞开无主。已是黄昏独自愁，更着风和雨。\n无意苦争春，一任群芳妒。零落成泥碾作尘，只有香如故。\n",
    "沁园春·雪": "毛泽东\n北国风光，千里冰封，万里雪飘。\n望长城内外，惟余莽莽；大河上下，顿失滔滔。\n山舞银蛇，原驰蜡象，欲与天公试比高。\n须晴日，看红装素裹，分外妖娆。\n江山如此多娇，引无数英雄竞折腰。\n惜秦皇汉武，略输文采；唐宗宋祖，稍逊风骚。\n一代天骄，成吉思汗，只识弯弓射大雕。\n俱往矣，数风流人物，还看今朝。\n",
    "行路难（其一）": "唐·李白\n金樽清酒斗十千，玉盘珍羞直万钱。\n停杯投箸不能食，拔剑四顾心茫然。\n欲渡黄河冰塞川，将登太行雪满山。\n闲来垂钓碧溪上，忽复乘舟梦日边。\n行路难，行路难，多歧路，今安在？\n长风破浪会有时，直挂云帆济沧海。\n",
    "酬乐天扬州初逢席上见赠": "唐·刘禹锡\n巴山楚水凄凉地，二十三年弃置身。\n怀旧空吟闻笛赋，到乡翻似烂柯人。\n沉舟侧畔千帆过，病树前头万木春。\n今日听君歌一曲，暂凭杯酒长精神。\n",
    "水调歌头（明月几时有）": "宋·苏轼\n明月几时有？把酒问青天。不知天上宫阙，今夕是何年。我欲乘风归去，又恐琼楼玉宇，高处不胜寒。起舞弄清影，何似在人间。\n转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。\n",
    "月夜忆舍弟": "唐·杜甫\n戍鼓断人行，边秋一雁声。\n露从今夜白，月是故乡明。\n有弟皆分散，无家问死生。\n寄书长不达，况乃未休兵。\n",
    "长沙过贾谊宅": "唐·刘长卿\n三年谪宦此栖迟，万古惟留楚客悲。\n秋草独寻人去后，寒林空见日斜时。\n汉文有道恩犹薄，湘水无情吊岂知？\n寂寂江山摇落处，怜君何事到天涯！\n",
    "左迁至蓝关示侄孙湘": "唐·韩愈\n一封朝奏九重天，夕贬潮州路八千。\n欲为圣朝除弊事，肯将衰朽惜残年！\n云横秦岭家何在？雪拥蓝关马不前。\n知汝远来应有意，好收吾骨瘴江边。\n",
    "商山早行": "唐·温庭筠\n晨起动征铎，客行悲故乡。\n鸡声茅店月，人迹板桥霜。\n槲叶落山路，枳花明驿墙。\n因思杜陵梦，凫雁满回塘。\n",
    "咸阳城东楼": "唐·许浑\n一上高城万里愁，蒹葭杨柳似汀洲。\n溪云初起日沉阁，山雨欲来风满楼。\n鸟下绿芜秦苑夕，蝉鸣黄叶汉宫秋。\n行人莫问当年事，故国东来渭水流。\n",
    "无题": "唐·李商隐\n相见时难别亦难，东风无力百花残。\n春蚕到死丝方尽，蜡炬成灰泪始干。\n晓镜但愁云鬓改，夜吟应觉月光寒。\n蓬山此去无多路，青鸟殷勤为探看。\n",
    "行香子·树绕村庄": "宋·秦观\n树绕村庄，水满陂塘。倚东风、豪兴徜徉。小园几许，收尽春光。有桃花红，李花白，菜花黄。\n远远围墙，隐隐茅堂。飏青旗、流水桥旁。偶然乘兴、步过东冈。正莺儿啼，燕儿舞，蝶儿忙。\n",
    "丑奴儿·书博山道中壁": "宋·辛弃疾\n少年不识愁滋味，爱上层楼。爱上层楼，为赋新词强说愁。\n而今识尽愁滋味，欲说还休。欲说还休，却道天凉好个秋！\n",
    "渔家傲·秋思": "范仲淹\n塞下秋来风景异，衡阳雁去无留意。四面边声连角起，千嶂里，长烟落日孤城闭。\n浊酒一杯家万里，燕然未勒归无计。羌管悠悠霜满地，人不寐，将军白发征夫泪。\n",
    "江城子·密州出猎": "苏轼\n老夫聊发少年狂，左牵黄，右擎苍，锦帽貂裘，千骑卷平冈。为报倾城随太守，亲射虎，看孙郎。\n酒酣胸胆尚开张。鬓微霜，又何妨！持节云中，何日遣冯唐？会挽雕弓如满月，西北望，射天狼。\n",
    "破阵子·为陈同甫赋壮词以寄之": "宋·辛弃疾\n醉里挑灯看剑，梦回吹角连营。八百里分麾下炙，五十弦翻塞外声。沙场秋点兵。\n马作的卢飞快，弓如霹雳弦惊。了却君王天下事，赢得生前身后名。可怜白发生！\n",
    "满江红（小住京华）": "秋瑾\n小住京华，早又是中秋佳节。为篱下黄花开遍，秋容如拭。四面歌残终破楚，八年风味徒思浙。苦将侬强派作蛾眉，殊未屑！\n身不得，男儿列，心却比，男儿烈！算平生肝胆，因人常热。俗子胸襟谁识我？英雄末路当磨折。莽红尘，何处觅知音？青衫湿！\n",
    "定风波（莫听穿林打叶声）": "宋·苏轼\n三月七日，沙湖道中遇雨。雨具先去，同行皆狼狈，余独不觉。已而遂晴，故作此词。\n莫听穿林打叶声，何妨吟啸且徐行。竹杖芒鞋轻胜马，谁怕？一蓑烟雨任平生。\n料峭春风吹酒醒，微冷，山头斜照却相迎。回首向来萧瑟处，归去，也无风雨也无晴。\n",
    "临江仙·夜登小阁，忆洛中旧游": "宋·陈与义\n忆昔午桥桥上饮，坐中多是豪英。长沟流月去无声。杏花疏影里，吹笛到天明。\n二十余年如一梦，此身虽在堪惊。闲登小阁看新晴。古今多少事，渔唱起三更。\n",
    "太常引·建康中秋夜为吕叔潜赋": "宋·辛弃疾\n一轮秋影转金波，飞镜又重磨。把酒问姮娥：被白发，欺人奈何？\n乘风好去，长空万里，直下看山河。斫去桂婆娑，人道是，清光更多。\n",
    "浣溪沙（身向云山那畔行）": "清·纳兰性德\n身向云山那畔行，北风吹断马嘶声，深秋远塞若为情！\n一抹晚烟荒戍垒，半竿斜日旧关城。古今幽恨几时平！\n",
    "十五从军征": "十五从军征，八十始得归。\n道逢乡里人，家中有阿谁？\n遥看是君家，松柏冢累累。\n兔从狗窦入，雉从梁上飞。\n中庭生旅谷，井上生旅葵。\n舂谷持作饭，采葵持作羹。\n羹饭一时熟，不知饴阿谁？\n出门东向看，泪落沾我衣。\n",
    "白雪歌送武判官归京": "岑参\n北风卷地白草折，胡天八月即飞雪。\n忽如一夜春风来，千树万树梨花开。\n散入珠帘湿罗幕，狐裘不暖锦衾薄。\n将军角弓不得控，都护铁衣冷难着。\n瀚海阑干百丈冰，愁云惨淡万里凝。\n中军置酒饮归客，胡琴琵琶与羌笛。\n纷纷暮雪下辕门，风掣红旗冻不翻。\n轮台东门送君去，去时雪满天山路。\n山回路转不见君，雪上空留马行处。\n",
    "南乡子·登京口北固亭有怀": "宋·辛弃疾\n何处望神州？满眼风光北固楼。千古兴亡多少事？悠悠。不尽长江滚滚流。\n年少万兜鍪，坐断东南战未休。天下英雄谁敌手？曹刘。生子当如孙仲谋。\n",
    "过零丁洋": "宋·文天祥\n辛苦遭逢起一经，干戈寥落四周星。\n山河破碎风飘絮，身世浮沉雨打萍。\n惶恐滩头说惶恐，零丁洋里叹零丁。\n人生自古谁无死？留取丹心照汗青。\n",
    "山坡羊·潼关怀古": "元·张养浩\n峰峦如聚，波涛如怒，山河表里潼关路。望西都，意踌躇。伤心秦汉经行处，宫阙万间都做了土。兴，百姓苦；亡，百姓苦。\n",
    "南安军": "宋·文天祥\n梅花南北路，风雨湿征衣。\n出岭同谁出？归乡如此归！\n山河千古在，城郭一时非。\n饿死真吾事，梦中行采薇。\n",
    "别云间": "明·夏完淳\n三年羁旅客，今日又南冠。\n无限山河泪，谁言天地宽？\n已知泉路近，欲别故乡难。\n毅魄归来日，灵旗空际看。\n",
    "山坡羊·骊山怀古": "元·张养浩\n骊山四顾，阿房一炬，当时奢侈今何处？只见草萧疏，水萦纡。至今遗恨迷烟树。列国周齐秦汉楚。赢，都变做了土；输，都变做了土。\n",
    "朝天子·咏喇叭": "明·王磐\n喇叭，唢呐，曲儿小腔儿大。官船来往乱如麻，全仗你抬声价。军听了军愁，民听了民怕。哪里去辨甚么真共假？眼见的吹翻了这家，吹伤了那家，只吹的水尽鹅飞罢！\n"
}